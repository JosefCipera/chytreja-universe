# Měření jako firemní nemoc

Ačkoliv to možná vypadá divně, podobně jako lidé, také firmy mají své nemoci. Na rozdíl od lékařů, kteří jsou vedeni k rozpoznání **příčiny**, manažeři většinou takové zázemí nemají. A tak spíše reagují na **příznaky**, což ale kýžený efekt nepřináší.

**Příklad z praxe:** Jedné nástrojárně se nedařilo získávat více zakázek. Obchodníci argumentovali příliš vysokou cenou. Ekonom byl proti, protože by na pokrytí nákladů musela firma vyprodukovat mnohem více. Jak se však ukázalo, problém byl úplně jinde. Zákazníci byli ochotni akceptovat i vyšší cenu, ale potřebovali spolehlivé dodavatele s kratšími dodacími lhůtami. **Příčina tak nakonec nebyla v ceně, ale v plánování výroby.**

Kromě běžných firemních nemocí existují tři, jimiž trpí prakticky každá firma: **měření, pravidla a vzdělávání**. Dnes se zaměříme na tu první – chybné měření.

## "Bez měření není řízení," ale jak to vypadá v praxi?

Slogan zná téměř každý, ale realita je často jiná. Zde jsou odpovědi několika náhodně vybraných ředitelů na dotaz, jaké ukazatele výkonnosti používají:

* **Firma A (50 lidí):** "...opravdu nepoužíváme žádné ukazatele."
* **Firma B (120 lidí):** "...ukazatele a přehledy tvoříme, jak je potřebují banky, když žádáme o úvěr."
* **Firma C (240 lidí):** "...měříme výkony a náklady, z běžných ukazatelů sledujeme pouze neshody a reklamace."
* **Firma D (velká, auto průmysl):** "...používáme SAP, z něho exportujeme data do Excelu a z nich pak tvoříme výstupy pro 'zahraniční matku'. Ukazatelů máme asi 60."

Jak je vidět, vytvořit fungující systém měření není snadné, protože každá firma je jiná. Pokud chcete začít budovat smysluplný systém, je potřeba:

1.  Dát lidem podporu pro správné rozhodování při plnění každodenních úkolů.
2.  Celý systém udělat jednoduchý a srozumitelný.
3.  Pamatovat, že **méně je více**. Jen tak se zaměříte na to, co je opravdu důležité.

## Jakou hru hrají vaši zaměstnanci?

Přirovnejme podnikání ke hře. Abychom vyhráli, musíme znát pravidla a sledovat skóre. Pokud to pracovníci vědí, hrají hru **„Vydělávejme peníze“**. Bohužel většina lidí ve firmě tuto hru nezná, a tak hrají svou vlastní hru: **„Vyzvedněme si výplatu“**.

Měřením ovlivňujeme chování lidí. Proto vždy, když budete nastavovat nějaký ukazatel, položte si otázku:

> "Řekni mi, jak mě budeš měřit, a já ti povím, jak se budu chovat."

## Kde začít? Zkuste "základní čtyřku"

Vytvořit ucelený systém měření se odvíjí od konkrétních cílů firmy. Pokud ale chcete nějak začít, nastavte si tyto čtyři základní ukazatele včetně cílů:

* **Produktivita:** Nárůst minimálně o 15 %.
* **Návratnost investic (ROI):** Docílit minimálně 17 %.
* **Spolehlivost dodávek:** Více než 95 %.
* **Dodací lhůty:** Zkrácení podle vašeho sortimentu (např. pro stroje o 10 dní, pro přípravky o 5 dní).

Díky "základní čtyřce" se zaměříte na kritické překážky, které vám obvykle brání vydělávat více. Jsou záměrně zacíleny na finanční výkonnost, stabilitu a spokojenost zákazníků.