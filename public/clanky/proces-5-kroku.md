## Omezení a proces pěti kroků

Slovo omezení používáme běžně pro označení nějaké nepříjemnosti, překážky či restrikce. V Teorii omezení ho definujeme mnohem přesněji:

> Omezením je to, co nám brání dosáhnout stanoveného cíle.

Rozlišujeme tři základní typy omezení, a sice vnější, vnitřní a politické. Podle toho pak volíme odpovídající řešení.

### Vnější omezení
* **Trh:** Jednoduše řečeno, vyrobili byste více, protože máte dostatek zdrojů, ale chybí vám zakázky. Potřebujete zvýšit prodeje, resp. zlepšit marketing. V TOC to uděláte pomocí tzv. neodmítnutelné nabídky (**Mafia Offer**), kterou zákazníci upřednostní před vaší konkurencí.
* **Materiál:** Omezení, kdy dodavatelé nedokáží plnit vaše požadavky. Zde ale pozor, jedná se o dlouhodobé nepokrytí, nikoliv že nákupčí objednal materiál pozdě.

### Vnitřní omezení
* **Zdroje:** Tedy stroje, pracoviště, lidé nebo jejich dovednosti. Možná je překvapením, že se toto omezení vyskytuje nejméně, jen asi v **5 % případů**. To říká, že většina firem má nadbytečné kapacity a otázkou je, jak efektivně je umí využít. V tomto případě vám pomůže TOC výroba (**S-DBR**) nebo TOC projekty (**CCPM**).

### Politické omezení
* **Pravidla:** Jsou to měřítka nebo podmínky, které ovlivňují chování v organizaci. Tato omezení jsou nejčastější a nastávají ve více než **90 % případů**. Patří sem např. odměňování lidí podle individuálního výkonu (norem). Proč se brání dělat víc, než na nějakých 120%-130%, když si mohou vydělat více? Odpověď přináší další TOC nástroje.

## Proces neustálého cíleného zlepšování (POOGI)

Někdy se také setkáte s názvem **proces pěti kroků**:

1.  **Najděte** největší omezení.
    *Příklad z praxe: Firma koupila balící stroj, aby zvýšila produktivitu. Zabalit práci na týden pak zvládla za 1,5 směny, načež byl stroj dále nevyužitý. Při dotazu na hrdlo manažeři svorně označili balící stroj, protože potřebovali, aby se zaplatil. Hrdlo však bylo jinde – na lisech před balením. Balícím strojem sice firma zvýšila produktivitu na pracovišti balení, ale více zakázek neudělala.*

2.  **Využijte** největší omezení na maximum.
    *Příklad z praxe: V lakovně bývá omezením lakovací box, nikolik operace před, resp. po lakování. V takovém případě záleží na tom, jak dokáže obsluha díly do lakovacího boxu narovnat. Často tak není potřeba ihned investovat do jeho rozšíření, lepší je využít stávající prostor.*

3.  **Vše ostatní podřiďte** největšímu omezení.
    *Příklad z praxe: Operace vypalování plechových dílů laserem a následné odjehlování provádí firma tak, aby ohraňovací lisy (hrdlo) nikdy nestály, protože rozhodují o tom, kolik toho firmou proteče. A naopak, aby se před nimi netvořily nadbytečné zásoby.*

4.  **Navyšte kapacitu** největšího omezení.
    *Pokud předchozí krok nepomůže, nezbývá než kapacitu hrdla rozšířit novou investicí. Kooperace vám sice může krátkodobě pomoci, ale v dlouhodobém horizontu problém neřeší.*

5.  **Pokračujte bodem 1** a nenechte se brzdit setrvačností.
    *Pokud hrdlo po uplatnění kroku 4 zmizí, je potřeba pokračovat od bodu 1, protože se největší omezení přesunulo jinam. Nespokojte se s vyřešením problému, ale pokračujte dál v neustálém, cíleném zlepšování.*