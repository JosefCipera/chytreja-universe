## Teorie omezení (Theory of Constraints - TOC)

Teorie omezení je ucelené manažerské řízení, umožňující neustálé, systematické zlepšování. Autorem je izraelský fyzik Dr. Eliyahu M. Goldratt.

Teorie omezení vychází z toho, že v každé firmě, dokonce i nekomerční, existuje tzv. **"bottleneck"**, neboli největší omezení. Obecně najdete další oezemí i jinde, ve financích, výrobě, marketingu, prakticky všude. Jen jedno omezení je ale klíčové, a to natolik, že může ovlivnit i samu existenci firmy.

### Dva příklady z praxe

* **Výrobní firma:** Vyrábí polotovary z plechu, které se vypalují na laseru a pak ohýbají na lisech. I kdyby měla deset laserů, o tom, kolik toho firmou "proteče", rozhoduje nejpomalejší článek – pracoviště lisů. V tomto případě je to zřejmé, jinde to ale tak jasné být nemusí.

* **Služba (dodání pizzy):** Hrdlem je v tomto případě pec, kde se pizza připravuje, zatímco všechny ostatní zdroje (kuchaři, poslíčci) jsou neúzké.

### Zjednodušení, které přináší výsledky

Co získáte, pokud své úsilí zacílíte na hrdlo?
* vaše práce se značně zjednoduší a zefektivní
* vyděláte více peněz
* dodáte zákazníkům včas
* vyhnete se výpadkům zásob v dodavatelském řetězci
* zkrátíte dodací lhůty
* a ještě mnohem víc

### Hašení, nebo řízení?

Další ohromnou výhodou je snížení počtu hašených požárů tj. řešení urgentních problémů (vyřízení reklamace, chybějící materiál, neustálé změny priorit úkolů atd.). Nezanedbatelným přínosem je i **snížení konfliktů mezi pracovníky**.

Každá firma má své největší omezení, ať chceme, nebo nechceme. Zacílením úsilí na jeho lepší využití brzy uvidíte, jak půjde vaše ziskovost nahoru.
 
Pokud by totiž jakákoliv firma takovéto omezení neměla, rostla a vydělávala by neomezeně.


## Dr. Eliyahu M. Goldratt

Možná byste očekávali, že na vytvoření tak rozsáhlého manažerského řízení, jakým Teorie omezení bezesporu je, se dají dohromady ty nejlepší mozky z celého světa.

Avšak ve skutečnosti je tvůrcem jediný člověk, původně vědec, který dokázal poznatky vědy přenést do podnikatelské praxe. Jmenuje se **Dr. Eliyahu M. Goldratt**. Publikoval celou řadu knih, z nichž nejznámější je bestseller **Cíl (The Goal)**, a to již v roce 1984. Kniha je napsaná formou poutavého románu z prostředí výroby a dodnes je považována za jednu z nejvlivnějších knih o managementu.
